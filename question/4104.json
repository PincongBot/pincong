{"type":"question","id":4104,"title":"有關台語「有音無字」現象兮碎碎唸","uid":15,"topics":[1429,1952,1953],"contents":"逐擺若看著有關台語書寫歷史兮文章兮時陣，下跤著有一大堆台語兮青盲牛佇遐吠講「台語本底著無字啦」、「用外國兮字母寫是對不起家己兮祖先」，真正足煩。台灣社會對台語即个身為大多數儂兮母語兮認捌實在傷少，而且對語言保存袂使干焦靠口傳即件代誌無傷濟體悟。<br>\n佇即个華語通行兮時代，我嘛是有看著儂對「就算佇庄跤，台語兮使用率嘛是愈來愈低兮現象」感覺真煩惱，抑毋過，伊兮想法，或者是講對策，閣停留佇愛加佮囡仔講即个語言爾爾，而且伊嘛認為台語無需要文字。老實講，即款想法若是繼續落去，著註定台語會行向絕跡。<br>\n按呢做，干焦會共台語兮使用範圍限制佇厝內底，無法度閣創造新詞，一个語言若是失去綴佇時代身軀邊兮能力，就會親像死水，慢慢臭酸去，上尾仔干焦有予儂放拺兮命運。不管如何，若是身軀邊抵好有看著對台語保存有熱情兮儂，說服伊袂使閣有「台語無字」兮觀念是一件至關重要兮代誌。","date":"2019-05-13","agreeCount":0,"discussionCount":0}