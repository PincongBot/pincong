{"type":"answer_discussion","id":72155,"uid":6613,"date":"2019-06-27","contents":"齐景公问政于孔子。（齐景公，名杵臼。鲁昭公末年，孔子适齐。）<br>\n孔子对曰：「君君，臣臣，父父，子子。」（此人道之大经，政事之根本也。是时景公失政，而大夫陈氏厚施于国。景公又多内嬖，而不立太子。其君臣父子之间，皆失其道，故夫子告之以此。）<br>\n公曰：「善哉！信如君不君，臣不臣，父不父，子不子，虽有粟，吾得而食诸？」（景公善孔子之言而不能用，其后果以继嗣不定，启陈氏弑君篡国之祸。杨氏曰：「君之所以君，臣之所以臣，父之所以父，子之所以子，是必有道矣。景公知善夫子之言，而不知反求其所以然，盖悦而不绎者。齐之所以卒于乱也。」）<br>\n——《四书章句集注·论语集注·颜渊第十二》<br>\n<br>\n括号外为论语原文，括号内为朱子注文。","parentType":"answer","parentId":26899}