{"type":"article","id":1916,"title":"陳寅恪詩選輯（1928-1966，計四十三首）","uid":5849,"topics":[84],"contents":"<b>戊辰中秋夕渤海舟中作</b><br>\n<br>\n天風吹月到孤舟，哀樂無端託此遊。<br>\n影底河山頻換世，愁中節物易驚秋。<br>\n初升紫塞雲將合，照澈滄波海不流。<br>\n解識陰晴圓缺意，有人霧鬢獨登樓。<br>\n<br>\n<b>吳氏園海棠（二首，之二，丙子）</b><br>\n<br>\n無風無雨送殘春，一角園林獨愴神。<br>\n讀史早知今日事，看花猶是去年人。<br>\n夢回錦里愁如海，酒醒黃州雪作塵。<br>\n聞道通明同換刧，綠章誰省淚霑巾。<br>\n<br>\n<b>殘春</b><br>\n<br>\n家亡國破此身留，客館春寒卻似秋。<br>\n雨裏苦愁花事盡，窗前猶噪雀聲啾。<br>\n羣心已慣經離亂，孤注方看博死休。<br>\n袖手沈吟待天意，可堪空白五分頭。<br>\n<br>\n<b>蒙自南湖（戊寅夏作）</b><br>\n<br>\n景物居然似舊京，荷花海子憶昇平。<br>\n橋邊鬢影還明滅，樓外笙歌雜醉酲。<br>\n南渡自應思往事，北歸端恐待來生。<br>\n黃河難塞黃金盡，日暮人間幾萬程。<br>\n<br>\n<b>庚辰暮春重慶夜宴歸作</b><br>\n<br>\n自笑平生畏蜀遊，無端乘興到渝州。<br>\n千年故壘英雄盡，萬里長江日夜流。<br>\n食蛤那知天下事，看花愁近最高樓。<br>\n行都燈火春寒夕，一夢迷離更白頭。<br>\n<br>\n<b>壬午五月發香港至廣州灣舟中作用義山無題韻</b><br>\n<br>\n萬國兵戈一葉舟，故邱歸死不夷猶。<br>\n袖間縮手嗟空老，紙上刳肝或少留。<br>\n此日中原真一髪，當時遺恨已千秋。<br>\n讀書久識人生苦，未待崩離早白頭。<br>\n<br>\n<b>阜昌（甲申冬作時臥病成都存仁醫院）</b><br>\n<br>\n阜昌天子頗能詩，集選中州未肯遺。<br>\n阮瑀多才原不忝，褚淵遲死更堪悲。<br>\n千秋讀史心難問，一局收枰勝屬誰。<br>\n世變無窮東海涸，冤禽公案總傳疑。<br>\n<br>\n<b>憶故居</b><br>\n<br>\n渺渺鐘聲出遠方，依依林影萬鴉藏。<br>\n一生負氣成今日，四海無人對夕陽。<br>\n破碎山河迎勝利，殘餘歲月送淒涼。<br>\n松門松菊何年夢，且認他鄉作故鄉。<br>\n<br>\n<b>與公逸夜話用聽水齋韻（四首，之四）</b><br>\n<br>\n贏得聲名薄倖留，夢回惆悵海西頭。<br>\n擘釵合鈿緣何事，換羽移宮那自由。<br>\n夜永獨愁眠繡被，雨寒遙望隔紅樓。<br>\n當初一誓長生殿，遺恨千秋總未休。<br>\n<br>\n<b>乙酉八月二十七日閱報作</b><br>\n<br>\n目閉萬方愁，蛙聲總未休。<br>\n乍傳降島國，連報失邊州。<br>\n大亂機先伏，吾生命不猶。<br>\n可憐卅載後，仍苦說刀頭。<br>\n<br>\n<b>乙酉冬夜臥病英倫醫院聽人讀熊式一君著英文小說名天橋者中述光緒戊戌李提摩太上書事憶壬寅春隨先兄師曾等東遊日本遇李教士於上海教士作華語曰君等世家子弟能東遊甚善故詩中及之非敢以烏衣故事自況也</b><br>\n<br>\n沈沈夜漏絕塵譁，聽讀佉盧百感加。<br>\n故國華胥猶記夢，舊時王謝早無家。<br>\n文章瀛海娛衰病，消息神州競鼓笳。<br>\n萬里乾坤迷去住，詞人終古泣天涯。<br>\n<br>\n<b>丁亥元夕用東坡韻</b><br>\n<br>\n萬里烽煙慘澹天，照人明月為誰妍。<br>\n觀兵已抉城門目，求藥空回海國船。<br>\n階上魚龍迷戲舞，詞中梅柳泣華年。<br>\n舊京節物承平夢，未忍匆匆過上元。<br>\n<br>\n<b>丙戌春旅居英倫療治目疾無效取海道東歸戊子冬復由上海乘輪至廣州感賦（陽曆一月十六日由滬發十九日抵穗）</b><br>\n<br>\n又附樓船到海涯，東歸短夢不勝嗟。<br>\n求醫未獲三年艾，避地難希五月花。<br>\n形貌久供兒女笑，文章羞向世人誇。<br>\n毀車殺馬平生志，太息維摩尚有家。<br>\n<br>\n<b>庚寅廣州七夕</b><br>\n<br>\n嶺樹遮樓暗碧霄，柳州今夕倍無憀。<br>\n金甌已缺雲邊月，銀漢猶通海上潮。<br>\n領略新涼驚骨透，流傳故事總魂銷。<br>\n人間自誤佳期了，更有佳期莫怨遙。<br>\n<br>\n<b>霜紅龕集望海詩云「一燈續日月不寐照煩惱不生不死間如何為懷抱」感題其後</b><br>\n<br>\n不生不死最堪傷，猶說扶餘海外王。<br>\n同入興亡煩惱夢，霜紅一枕已滄桑。<br>\n<br>\n<b>文章</b><br>\n<br>\n八股文章試帖詩，宗朱頌聖有成規。<br>\n白頭宮女哈哈笑，眉樣如今又入時。<br>\n<br>\n<b>舊史</b><br>\n<br>\n厭讀前人舊史編，島夷索虜總紛然。<br>\n魏收沈約休相誚，同是生民在倒懸。<br>\n<br>\n<b>辛卯廣州端午</b><br>\n<br>\n菖蒲似劎還生綠，艾葉如旗不閃紅。<br>\n唯有沈湘哀郢淚，彌天梅雨却相同。<br>\n<br>\n<b>男旦</b><br>\n<br>\n改男造女態全新，鞠部精華舊絕倫。<br>\n太息風流衰歇後，傳薪翻是讀書人。<br>\n<br>\n<b>項羽本紀</b><br>\n<br>\n左轉前行陷澤中，沐猴方始嘆途窮。<br>\n如何爛熟儀秦傳，未讀重瞳紀一通。<br>\n<br>\n<b>呂步舒</b><br>\n<br>\n證羊見慣借耝奇，生父猶然況本師。<br>\n不識董文因痛詆，時賢應笑步舒癡。<br>\n<br>\n<br>\n<b>曉瑩生日賦一詩為壽</b><br>\n<br>\n園林五月晚微涼，兼味盤飱共舉觴。<br>\n理鬢未愁臨鏡影，畫眉應問入時妝。<br>\n幾回客裏逢茲日，何處寰中似故鄉。<br>\n記否鳳城初見夕，榴花如火白蓮香。<br>\n<br>\n<b>次韻和朱少濱癸巳杭州端午之作</b><br>\n<br>\n驚心節物到端陽，作客猶嗟滯五羊。<br>\n艾詡人形終傀儡，槐酣蟻夢更荒唐。<br>\n南遊已記玄蛇歲，北味渾忘白虎湯。<br>\n粵濕燕寒俱所畏，錢塘真合是吾鄉。<br>\n<br>\n<b>癸巳六月十六夜月食時廣州苦熱再次前韻</b><br>\n<br>\n墨儒名法道陰陽，閉口休談作啞羊。<br>\n屯戍尚聞連浿水，文章唯是頌陶唐。<br>\n海天明月傷圓缺，嶺樹重樓困火湯。<br>\n一瞬百年強半過，不知何處覓家鄉。<br>\n<br>\n<b>熱不成寐次少老聞停戰詩韻</b><br>\n<br>\n神光離合乍陰陽，羊首懸門豈賣羊。<br>\n孤註澶淵安北宋，詭盟梨樹誤中唐。<br>\n千秋舊史金為鏡，九夏炎威火沸湯。<br>\n欲夢高寒冷肝肺，可憐無路黑甜鄉。<br>\n<br>\n<b>癸巳七夕</b><br>\n<br>\n離合佳期又玉京，靈仙幽怨總難明。<br>\n赤城絳闕秋閨夢，碧海青天月夜情。<br>\n雲外自應思往事，人間猶說誓來生。<br>\n笑他欲挽銀河水，不洗紅妝洗甲兵。<br>\n<br>\n<b>廣州贈別蔣秉南（二首）</b><br>\n<br>\n不比平原十日遊，獨來南海弔殘秋。<br>\n瘴江收骨殊多事，骨化成灰恨未休。<br>\n<br>\n孫盛陽秋海外傳，所南心史井中全。<br>\n文章存佚關興廢，懷古傷今涕泗漣。<br>\n<br>\n<b>癸巳秋夜聽讀清乾隆時錢塘才女陳端生所著再生緣卷十七第六十五回中「惟是此書知者久浙江一省徧相傳髫年戲筆殊堪笑反勝那淪落文章不值錢」之語及陳文述西泠閨詠卷十五繪影閣詠家口口詩「從古才人易淪謫悔教夫壻覓封侯」之句感賦二律（二首，之一）</b><br>\n<br>\n地變天荒總未知，獨聽鳳紙寫相思。<br>\n高樓秋夜燈前淚，異代春閨夢裏詞。<br>\n絕世才華偏命薄，戍邊離恨更歸遲。<br>\n文章我自甘淪落，不覓封侯但覓詩。<br>\n<br>\n<b>聞歌</b><br>\n<br>\n江安淮晏海澄波，共唱涼州樂世歌。<br>\n座客善謳君莫訝，主人端要和聲多。<br>\n<br>\n<b>乙未陽曆元旦詩意有未盡復賦一律</b><br>\n<br>\n高樓冥想獨徘徊，歌哭無端紙一堆。<br>\n天壤久銷奇女氣，江關誰省暮年哀。<br>\n殘編點滴殘山淚，絕命從容絕代才。<br>\n留得秋潭仙侶曲，人間遺恨總難裁。<br>\n<br>\n<b>乙未舊曆元旦讀初學集崇禎甲申元日詩有「衰殘敢負蒼生望重理東山舊管絃」之句戲成一律</b><br>\n<br>\n絳雲樓上夜吹簫，哀樂東山養望高。<br>\n黃閣有書空買菜，玄都無地可栽桃。<br>\n如花眷屬慙雙鬢，似水興亡送六朝。<br>\n尚託惠香成狡獪，至今疑滯未能消。<br>\n<br>\n<b>詠紅豆</b><br>\n<br>\n東山蔥嶺意悠悠，誰訪甘陵第一流。<br>\n送客筵前花中酒，迎春湖上柳同舟。<br>\n縱回楊愛千金笑，終剩歸莊萬古愁。<br>\n灰劫昆明紅豆在，相思廿載待今酬。<br>\n<br>\n<b>舊歷七月十七日為瑩寅結婚紀念日賦一短句贈曉瑩</b><br>\n<br>\n同夢悤悤廿八秋，也同歡樂也同愁。<br>\n侏儒方朔俱休說，一笑妝成伴白頭。<br>\n<br>\n<b>乙未迎春後一日作</b><br>\n<br>\n乍暖還寒幾換衣，今年節候與春違。<br>\n黃鶯驚夢啼空苦，白雁随陽倦未歸。<br>\n披史獨悲朱墨亂，看花誰送紫紅飛。<br>\n東坡文字為身累，莫更尋詩累去非。<br>\n<br>\n<b>丙申春偶讀杜詩「唯見林花落」之句戲成一律</b><br>\n<br>\n林花天上落紅芳，飄墮人間共斷腸。<br>\n阿母筵開爭駡座，太真仙去願專房。<br>\n按歌未信宮商換，學舞端憐左右忙。<br>\n休問大羅雲外事，春陰終護舊栽棠。<br>\n<br>\n<b>丙申六十七歲初度曉瑩置酒為壽賦此酬謝</b><br>\n<br>\n紅雲碧海映重樓，初度盲翁六七秋。<br>\n織素心情還置酒，然脂功狀可封侯。<br>\n平生所學供埋骨，晚歲為詩欠砍頭。<br>\n幸得梅花同一笑，炎方已是八年留。<br>\n<br>\n<b>丁酉五日客廣州作</b><br>\n<br>\n照影湘波又換裝，今年新樣費裁量。<br>\n聲聲梅雨鳴箏訴，陣陣荷風整鬢忙。<br>\n好扮艾人牽傀儡，苦教蒲劍斷鋃鐺。<br>\n天涯節物鰣魚美，莫負榴花醉一場。<br>\n<br>\n<b>用前題意再賦一首年來除從事著述外稍以小說詞曲遣日故詩語及之</b><br>\n<br>\n歲月猶餘幾許存，欲將心事寄閒言。<br>\n推尋衰柳枯蘭意，刻畫殘山賸水痕。<br>\n故紙金樓銷白日，新鶯玉茗送黄昏。<br>\n夷門醇酒知難貰，聊把清歌伴濁樽。<br>\n<br>\n<b>聽演桂劇改編桃花扇劇中香君沈江而死與孔氏原本異亦與京劇改本不同也</b><br>\n<br>\n興亡遺事又重陳，北里南朝恨未申。<br>\n桂苑舊傳天上曲，桃花新寫扇頭春。<br>\n是非誰定千秋史，哀樂終傷百歲身。<br>\n鐵索長江東注水，年年流淚送香塵。<br>\n<br>\n<b>辛丑七月雨僧老友自重慶來廣州承詢近況賦此答之</b><br>\n<br>\n五羊重見九迴腸，雖住羅浮別有鄉。<br>\n留命任教加白眼，著書唯賸頌紅妝。<br>\n鍾君點鬼行將及，湯子拋人轉更忙。<br>\n為口東坡還自笑，老來事業未荒唐。<br>\n<br>\n<b>贈吳雨僧（四首，之四）</b><br>\n<br>\n弦箭文章那日休，蓬萊清淺水西流。<br>\n鉅公謾詡飛騰筆，不出卑田院裏遊。<br>\n<br>\n<b>又題紅梅圖一律圖為寅恪與曉瑩結褵時曾農髯丈熙所繪贈迄今將四十載矣</b><br>\n<br>\n卌年香茜夢猶存，偕老渾忘歲月奔。<br>\n雙燭高燒花欲笑，小窗低語酒餘溫。<br>\n紅妝縱換孤山面，翠袖終留倩女魂。<br>\n珍惜玳樑桑海影，他生重認舊巢痕。","date":"2019-06-07","agreeCount":5,"discussionCount":0}