{"type":"article","id":2514,"title":"连登文章备份 星期日晚沙田被捕人士獨白 三月木棉 2019.7.18","uid":7066,"topics":[2143,17],"contents":"其實我心知肚明唔應該講咁多，<br>\n因為講得愈多愈大機會自爆，我亦唔知道咁做有冇法律後果。<br>\n呢啲都係後話，如果我連表達自己感受咁基本嘅自由都冇，<br>\n同坐監又有咩分別。<br>\n去到今時今日，有幾多鬼，連登安唔安全冇人知。<br>\n都係拜港共政權所賜，搞到人心惶惶，<br>\n人與人之間嘅基本信任都冇撚埋，<br>\n陌生人、師生、朋友、家人，個個都要互相猜疑。<br>\n<br>\n不過有啲野呢幾日映入眼簾，藏於心裡，<br>\n實在不吐不快。<br>\n<br>\n憶述當日被捕過程，<br>\n新城市廣場同大會堂中間嘅播映會位置，<br>\n應該係屬於不反對通知書嘅區域。<br>\n當時嗰度聚集嘅參與者都只係有秩序咁坐喺度，<br>\n最多整吓連儂牆。<br>\n<br>\n但接近十點嘅時候，<br>\n我親眼睇住防暴警察向前推進——<br>\n由馬路推到入廣場範圍、再推到入不反對區邊緣、<br>\n最後推到入去清場。<br>\n<br>\n而我好肯定，當時未過十一點，不反對通知書未失效。<br>\n<br>\n嗰啲警察清場嘅時候就如同着魔一般向我嘅方向衝前，<br>\n我同身邊嘅人唯有向最就腳嘅地方撤退。<br>\n跑左大概十幾二十米，正當我以為冇事可以鬆一口氣嘅時候，<br>\n前面嘅人已經大叫前路都有差佬！<br>\n喺我未反應得切應該點逃走之際，<br>\n已經被警察兩邊夾攻。<br>\n<br>\n然後佢地開始大叫「全部企埋牆唔准郁」，<br>\n（我已經記唔清係「無」抑或「無數」嘅粗口夾雜其中）<br>\n我深知道現場可以救我地嘅只有一種人，<br>\n我大叫「記者！記者！」，<br>\n幾秒鐘內已經有多過一個警察叫我收聲。<br>\n<br>\n其中有一個，用強勁版胡椒噴劑對住我個頭，怒斥道<br>\n「你係咪控制唔到自己！係咪想逃走！」<br>\n「唔係！」<br>\n「唔係你就收聲唔好嘈！」<br>\n<br>\n我見記者到咗，就聽警察講坐低等候，<br>\n等候佢地安排載具接走我地。<br>\n<br>\n上咗架旅遊巴之後，有位警察逐位問我地咩名。<br>\n我答咗佢，佢聽唔清就再對答多次，呢度係冇任何衝突。<br>\n但坐另一邊一個年長啲嘅，就覺得我係專登玩野，<br>\n走過黎開我個位嘅冷氣，並令冷氣直接吹住我身體。<br>\n點解我會知道佢咁諗？因為幾分鐘後前排座位嘅警察同被捕者發生咗小衝突，<br>\n幾個警察即刻粗口問候佢。<br>\n之後嗰個老警察就講咗句「好熱好焗呀，前面開埋冷氣啦！」<br>\n（當時我雙手被塑帶鎖住，冇得自己熄冷氣）<br>\n<br>\n司馬昭之心，路人皆知。<br>\n<br>\n之後去到差館，到到我被釋放中途都發生咗唔少事。<br>\n包括有人被警察近距離用強光電筒直接照射眼睛、<br>\n有人因為望住警察而被佢地兇「你睥乜撚野呀」「認撚住你而家個樣呀」「就的你上去先」（事後據聞呢位手足被警察毒打、仲要警察自殘製造傷口之後屈佢襲警）、<br>\n有人因為回應警察嘅提問比佢煎咗一巴、<br>\n有人被警察扮fd傾計套口風但答佢「我冇野講」之後馬上被粗口問候同埋辱罵⋯⋯不勝枚舉！<br>\n<br>\n<br>\n最後我係被羈留將近48個鐘之後先獲釋，<br>\n基於自己情況我係絕對相信佢地係刻意玩程序拖時間。<br>\n<br>\n講到呢度，我相信問候人老母當食生菜嘅連登仔會覺得係我太過傅穎，聽句粗口都會打冷震。<br>\n不過我想喺度講嘅唔止係呢啲大家耳熟能詳嘅違規行為，<br>\n反而我更加想表達吓內心嘅不安、恐懼、同埋憤怒。<br>\n<br>\n我一直都自問算高eq，亦捱得吓壓力。<br>\n但係頭先我發咗個夢，夢見嗰啲着住黑色背心嘅「黑警」屈我襲警，<br>\n我拼命想用手機錄影但唔知點解錄唔到；<br>\n夢見黑警同我隔住塊玻璃窗對住個女人拳打腳踢，我隨手拎起將櫈想打爛隻窗，但係被身後兩個軍裝警察喝止——而佢地對黑警嘅越權私刑視若無睹。<br>\n<br>\n醒番之後我連呼吸都喺度抽搐，心入面喺度諗：<br>\n所謂警察真係好黑暗。<br>\n明明由細到大所有人、電視劇都係教我警察叔叔除暴安良，<br>\n點解今時今日佢地喺現實係除良安暴？<br>\n<br>\n你可以覺得示威者追求嘅野唔岩你唔認同，<br>\n但係由幾時開始警察同黑社會嘅界線變得咁模糊？<br>\n對於我黎講呢啲黑警所做嘅事就正正係我對黑社會爛仔嘅理解。<br>\n<br>\n想保護自己，佢屈你唔合作，<br>\n打完你再告你襲警都仲得；<br>\n<br>\n想保護其他人，佢話你阻佢做野，<br>\n打完你再告你襲警again<br>\n<br>\n眼見當世竟然仲有人可以支持呢種黑警，<br>\n我真係唔能夠理解。<br>\n得罪講句，於我而言其實佢地不配稱為人，<br>\n因為佢地根本冇人性。<br>\n<br>\n要點樣先可以守住心入面嘅正義？<br>\n我睇唔到有希望。<br>\n夢入面嗰種嬲嗰種無助嗰種不安同恐懼真係好真實好深刻，<br>\n我真心明白點解佢地會咁絕望。<br>\n<br>\n<br>\nanyway<br>\n我打呢篇野唔係想散播失敗主義。<br>\n如果你覺得tldr，<br>\n留意下面紅字就夠了：<br>\n<br>\n我唔知道應該點樣做先可以贏，<br>\n不過趁我地們可以開口嘅時候，<br>\n請大家一定要繼續出聲。<br>\n我地場仗岩岩先開始，<br>\n攰嘅即管抖下先，<br>\n準備好再上路，兄弟爬山總會等埋你。<br>\n萬事小心。","date":"2019-07-23","agreeCount":3,"discussionCount":0}