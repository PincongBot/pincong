{"type":"article","id":14582,"title":"（搬运）一首纪念义士的诗","uid":27156,"topics":[2494,539,702,84],"contents":"舞会记忆<br>\n作者：嘘堂<br>\n<br>\n夜寂桐風緩，校舍舞步旋。白衫漿猶硬，青裙漾微瀾。延牆排課椅，躬身請偕前。心靈如鮮果，慢四轉快三。適作水兵曲，消息布輕攣。某公忽暴死，私檄已張懸。亟出觀所以，春星正爛漫。車鈴清且亮，春徑去不還。<br>\n去不還，去不還。雙華表，玉欄杆。者般顔色天皴破，拍手重唱胡桃歌：<br>\n胡桃雖貴，箝之亦碎。其全難調羹，其碎令湯沸。<br>\n<br>\n沸湯溢流金，長街舞步旋。白衫蒸汗雨，紅旗列蜿蜒。紅旗忽在後，紅旗永在前。人在紅旗下，旗手多少年。左衽呼而鼓，人潮許同攀。昨夜桐風緩，執手意未殫。誰爲歌一曲，馬賽促心弦。亦有靜坐者，席地學壁觀。<br>\n呼而鼓，呼而鼓。天不應，心如堵。者般顔色將來做，拍手重唱辟穀歌：<br>\n一日不食可。二日不食可。三日不食可。四日不食可。五日六日不食可。千人萬人不食可。爾不食，雞犬升天可。<br>\n<br>\n雞犬盡升天，天兵舞步旋。夜氛傳庭旨，四海禁狂歡。暗騎銜枚至，長街弓影盤。桐風寂而緩，請解公車還。沫散潮复聚，星沉炬乃燃。结阵用干戚，敢触不周山。大城声浪涌，攘臂起余酣。蹈火何所惜，华章又激弹。<br>\n禁狂歡，禁狂歡。矢已集，弓已彎。者般顔色風吹過，拍手重唱李下歌：<br>\n有李有李花甚渥，不可以坐，不可以坐，李花結實連枝椏。<br>\n有李有李大如輪，不可以飧，不可以飧，李子樹下埋死人。<br>\n<br>\n維某日某夜，坦克履帶旋。廣場同起舞，抵死作纏綿。前仆印深吻，後偃若仰蓮。腥腥三界火，蓮葉何田田。夜寂星光淡，碑上銅露寒。禦河無聲水，輕撫玉欄杆。花謝承恩後，魚戲蓮葉間。黎明事灑掃，日出華表颠。<br>\n事灑掃，事灑掃。大幕垂，徒擾擾。者般顔色人看錯，拍手重唱鄧林歌：<br>\n死矣死矣，天不教人知。化爲鄧林爾何癡。<br>\n<br>\n俄有故人來，置酒開我軒。絮絮叨舊話，一別二十年。某日校舍中，有女似白鷳。星明桐風緩，快三舞步旋。某日廣場上，抬箱同化緣。紙箱棄何處，無乃化紙錢。一飲還一啄，歲華各自捐。既捐何足道，相對待夜闌。<br>\n舞步旋，舞步旋。躬身禮，請偕前。者般顔色真寥闊，拍手重唱舞會歌：<br>\n蹦恰恰，蹦恰恰。啦啦啦，啦啦啦。","date":"2020-02-16","agreeCount":1,"discussionCount":0}