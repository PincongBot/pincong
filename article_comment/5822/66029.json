{"type":"article_comment","id":66029,"parentType":"article","parentId":5822,"uid":11996,"contents":"示威者比葉繼歡更凶狠？<br>\n<br>\n荃灣呢一槍唔單止喺極近距離重創一個中五學生，肺部受創，同心臟距離只相差3cm，現時情況危殆，更打開咗一個無法回頭嘅缺口，未出現呢一幕之前，警察對用實彈槍對付示威者，或者仍會猶豫，但呢一槍成功打開佢哋嘅心理關口，再對住示威者開實彈槍嘅顧慮就會減少，因為「之前都有人咁做」，之後即刻傳出金鐘有示威者頭部中槍嘅消息，並指速龍拒絕急救，然後最新又有報道指，速龍向追訪嘅記者開咗4槍，如果呢兩單開槍事件屬實，「缺口效應」已即時出現，未來嘅局面難以想像。<br>\n<br>\n任何事情都唔可以「習慣」，一「習慣」就出事，當向示威者開實彈槍成常態，傷亡亦會隨之變成常態，香港就會走入一條萬劫不復嘅絕路。<br>\n<br>\n網上流傳兩條荃灣開槍事件片段，示威者的確有揮動疑似鐵通物體，但係咪需要咁近距離開槍？警方最新回應係，警員安全受到嚴重威脅所以開槍（呢個答案係預期之內），當年搜捕「賊王」葉繼歡時，警察都只係向佢下身開槍，導致癱瘓，今日要向示威者胸口位置開槍，係咪呢位示威者比「賊王」更危險？<br>\n<br>\n「十一國慶」變「十一暴動」，係林鄭政府同警隊一手造成，唔肯回應市民訴求，讓警暴失控，不過，可以預期明日嘅警方記者會，會再一次諉過於人、顛倒是非！","date":"2019-10-02","agreeCount":1,"discussionCount":0}