{"type":"article_comment","id":13871,"parentType":"article","parentId":1574,"uid":15,"contents":"光緒二十六年五月二十五日內閣奉上諭：我朝二百數十年，深仁厚澤，凡遠人來中國者，列祖列宗，罔不待以懷柔。迨道光咸豐年閒，俯准彼等互市；並乞在我國傳教，朝廷以其勸人為善，勉允所請。初亦就我範圍，遵我約束，詎三十年來，恃我國仁厚，一意拊循，彼乃益肆梟張，欺淩我國家，侵佔我土地，蹂躪我民人，勒索我財物。朝廷稍加遷就，彼等負其凶橫，日甚一日，無所不至，小則欺壓平民，大則侮慢神聖。我國赤子，仇怨鬱結，人人慾得而甘心。此義勇焚燬教堂，屠殺教民所由來也。朝廷仍不肯開釁，如前保護者，恐傷吾人民耳。故一再降旨申禁，保衞使館，加恤教民，故前日有拳民教民皆吾赤子之諭，原為民教解釋夙嫌。朝廷柔服遠人，至矣，盡矣，乃彼等不知感激，反肆要挾，昨日公然有杜士蘭照會，令我退出大沽口礮臺，歸彼看管，否則以力襲取。危詞恫喝，意在肆其披猖，震動畿輔。平日交鄰之道，我未嘗失禮於彼，彼自稱教化之國，乃無禮橫行，專恃兵堅器利，自取決裂如此乎！朕臨御將三十年，待百姓如子孫，百姓亦戴朕如天帝；況慈聖中興宇宙，恩德所被，浹髓淪肌。祖宗憑依，神祇感格，人人忠憤，曠代所無。朕今涕泣以告先廟，慷慨以誓師徒，與其苟且圖存，貽羞萬古，孰若大張撻伐，一決雌雄？連日召見大小臣工，詢謀僉同。近畿及山東等省，義兵同日不期而集者，不下數十萬人，下至五尺童子，亦能執干戈以衞社稷。彼仗詐謀，我恃天理；彼憑悍力，我恃人心。無論我國忠信甲冑，禮義干櫓，人人敢死；即土地廣有二十餘省，人民多至四百餘兆，何難翦彼凶燄，張我國威，其有同仇敵愾，陷陣衝鋒，抑或尚義捐貲，助益餉項，朝廷不惜破格懋賞，奬勵忠勛；苟其自外生成，臨陣退縮，甘心從逆，竟作漢奸，朕即刻嚴誅，決無寬貸。爾普天臣庶，其各懷忠義之心，共洩神人之憤。朕實有厚望焉。欽此。","date":"2019-05-14","agreeCount":2,"discussionCount":0}