{"type":"answer","id":12078,"parentType":"question","parentId":2524,"uid":593,"contents":"《郑伯克段于鄢》<br>\n<br>\n初，郑武公娶于申，曰武姜，生庄公及共叔段。庄公寤生，惊姜氏，故名曰寤生，遂恶之。爱共叔段，欲立之，亟请于武公，公弗许。<br>\n<br>\n及庄公即位，为之请制。公曰：“制，岩邑也。虢叔死焉，佗邑唯命。”请京，使居之，谓之京城大叔。<br>\n<br>\n祭仲曰：“都城过百雉，国之害也。先王之制：大都，不过参国之一；中，五之一；小，九之一。今京不度，非制也，君将不堪。”公曰：“姜氏欲之，焉辟害？”对曰：“姜氏何厌之有？不如早为之所，无使滋蔓！蔓，难图也。蔓草犹不可除，况君之宠弟乎？”公曰：“<b>多行不义，必自毙，子姑待之</b>！”<br>\n<br>\n既而大叔命西鄙、北鄙贰于己。公子吕曰：“国不堪贰，君将若之何？欲与大叔，臣请事之；若弗与，则请除之，无生民心。”公曰：“<b>无庸，将自及</b>。”<br>\n<br>\n大叔又收贰以为己邑，至于廪延。子封曰：“可矣！厚将得众。”公曰：“<b>不义不昵，厚将崩</b>。”<br>\n<br>\n<b>大叔完聚，缮甲兵，具卒乘，将袭郑，夫人将启之</b>。公闻其期曰：“可矣。”命子封帅车二百乘以伐京，京叛大叔段。段入于鄢，公伐诸鄢。<b>五月辛丑，大叔出奔共</b>。<br>\n<br>\n书曰：“郑伯克段于鄢。”段不弟，故不言弟。如二君，故曰克。称郑伯，讥失教之。谓之郑志。不言出奔，难之也。","date":"2019-03-07","agreeCount":2,"discussionCount":1}