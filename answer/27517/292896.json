{"type":"answer","id":292896,"parentType":"question","parentId":27517,"uid":25065,"contents":"或可試以他事非關惡共匪者而明拒之，尤以其無力改變者，如謂性惡以短人/長人為侶，抑權稱此花有屬而不更解釋云云，並言君今數擾，令我神枯，幾成心疾，危我學業，日後請勿復見。若仍不悛，則曰恐或訴諸有司，以求自保。雖使其後竟以短人長人為侶而彼聞，木已成舟，歐西重庇私權，想彼不敢再煩。拒之不宜託種裔國籍之類，免遺媚外之口實。不宜因輕投人抱以期絕之，是迎虎驅狼耳。果不得以而訴官，不宜輕發。發而不得，為敵所察，後難謀矣。先諮狀師，問所以成事，暗輯物據，待於必得，一擊而成。<br>\n<br>\n雖則明拒，宜存禮敬，訴官為下策，未宜先其果不自卻而施也。由貪生恨，罔念身親而肆殘惡，至無可挽者，素多有之。故云：「人情留一綫，日後好相看。」凡自拒之，倍宜嚴防。君子不入於危邦，是以災妄無得所加。留情者，非枉己之謂也。<br>\n<br>\n敬白<br>\n<br>\n<i>並感：<u>孔子</u>曰：「用之則行，舍之則藏。」又曰：「不患莫己知，求為可知也。」婬慾迷心，窮追爛打，勢同發情豬狗，自絕人籍，君子所不齒也。不佞所以甚敬於女子者，女子於此事絕少自賤如男子。凡為人類，無異男女，並宜砥礪名節，清貞自勉也。</i><br>\n<br>\n<i>雖傾慕亦不宜逾禮投懷也。怨辱生於慢，慢生於狎而無禮。故夫妻猶宜禮敬，遑論非夫妻者。輕於予人者，人亦輕於取而棄之。故君子以禮會，以禮婚，以禮媾，以禮相成。古禮不必盡從，亦不可盡棄。斟今時四方之儀，持敬不懈，因時地而用之，亦可以為今之有禮者而免辱矣。</i>","date":"2020-06-20","agreeCount":7,"discussionCount":22}