{"type":"answer","id":8476,"parentType":"question","parentId":1812,"uid":15,"contents":"青，取之于蓝，而青于蓝；冰，水为之，而寒于水。木直中绳，輮以为轮，其曲中规。虽有槁暴，不复挺者，輮使之然也。故木受绳则直，金就砺则利，<b>君子博学而日参省乎己</b>，则知明而行无过矣。<br>\n<br>\n吾尝终日而思矣，不如须臾之所学也；吾尝跂而望矣，不如登高之博见也。登高而招，臂非加长也，而见者远；顺风而呼，声非加疾也，而闻者彰。假舆马者，非利足也，而致千里；假舟楫者，非能水也，而绝江河。君子生非异也，善假于物也。<br>\n<br>\n积土成山，风雨兴焉；积水成渊，蛟龙生焉；<b>积善成德，而神明自得，圣心备焉</b>。故不积跬步，无以至千里；不积小流，无以成江海。骐骥一跃，不能十步；驽马十驾，功在不舍。锲而舍之，朽木不折；<b>锲而不舍，金石可镂</b>。蚓无爪牙之利，筋骨之强，上食埃土，下饮黄泉，用心一也。蟹六跪而二螯，非蛇鳝之穴无可寄托者，用心躁也。","date":"2019-02-03","agreeCount":0,"discussionCount":0}