{"type":"answer","id":143429,"parentType":"question","parentId":16668,"uid":1132,"contents":"这种问题就要再重复一遍经典<br>\n《召公谏厉王弭谤》<br>\n厉王虐，国人谤王。召公告曰：“民不堪命矣！”王怒，得卫巫，使监谤者。以告，则杀之。国人莫敢言，道路以目。<br>\n王喜，告召公曰：“吾能弭谤矣，乃不敢言。” 召公曰：“是障之也。防民之口，甚于防川。川壅而溃，伤人必多，民亦如之。是故为川者决之使导，为民者宣之使言。故天子听政，使公卿至于列士献诗，瞽献曲，史献书，师箴，瞍赋，曚诵，百工谏，庶人传语，近臣尽规，亲戚补察，瞽、史教诲，耆、艾修之，而后王斟酌焉，是以事行而不悖。民之有口，犹土之有山川也，财用于是乎出；犹其有原隰衍沃也，衣食于是乎生。口之宣言也，善败于是乎兴。行善而备败，其所以阜财用衣食者也。夫民虑之于心而宣之于口，成而行之，胡可壅也？若壅其口，其与能几何？”<br>\n王不听，于是国人莫敢出言。三年，乃流王于彘。","date":"2020-01-30","agreeCount":18,"discussionCount":3}