{"type":"answer","id":103799,"parentType":"question","parentId":11812,"uid":3685,"contents":"@四万万自信&nbsp; 一市人贫甚，朝不谋夕。偶一日拾得一鸡卵，喜而告其妻曰：“我有家当矣！”妻问安在？持卵示之，曰：“此是！然须十年，家当乃就。”因与妻计曰：“我持此卵，借邻人伏鸡乳之，待彼雏成，就中取一雌者，归而生卵，一月可得十五鸡；两年之内，鸡又生鸡，可得鸡三百，堪易十金。我以十金易五牸，牸复生牸，三年可得二十五牛；牸所生者，又复生牸，三年可得百五十牛，堪易三百金矣。吾持此金举责，三年间，半千金可得也；就中以三之二市田宅，以三之一市僮仆，买小妻。我乃与尔优游以终余年，不亦快乎？”妻闻欲买小妻，怫然大怒，以手击卵碎之，曰：“毋留祸种！”夫怒，挞其妻。乃质于官，曰：“立败我家者，此恶妇也，请诛之！”<br>\n<br>\n－－《雪涛小说·妄心》","date":"2019-12-13","agreeCount":1,"discussionCount":0}